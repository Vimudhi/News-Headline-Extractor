<title>දකුණ කළඑළිය කළ රොනී රුහුණු සරසවියේදී අද අවසන් ගමන් යයි</title>
<time>2024-03-01</time>
<author></author>
<body>
අභාවප්‍රාප්ත හිටපු මුදල් හා ක්‍රමසම්පාදන අමාත්‍ය රොනී ද මැල් මහතාගේ දේහය පිළිබද අවසන් කටයුතු අද සිදු කෙරෙනවා.
ඒ, රුහුණු විශ්ව විද්‍යාලයේ ක්‍රීඩාංගණයේදීයි.
පස්වරු 3 යි 30 ට දේහය රැගත් අවමංගල්‍ය රථ පෙරහැර රුහුණු විශ්වවිද්‍යාලීය ක්‍රීඩාංගණයට රැගෙන ඒමට නියමිතයි.
රොනී ද මැල් මහතාගේ දේහය පිළිබඳ අවසන් කටයුතු එහිදී සිදුරනු ලබන්නේ ඒ මහතාගේ අවසන් කැමැත්තට ගරු කරමින් බවයි අවමංගල්‍ය සංවිධාන කමිටුව පැවසුවේ.
ජනාධිපති රනිල් වික්‍රමසිංහ මහතා, අග්‍රාමාත්‍ය දිනේෂ් ගුණවර්ධන මහතා සහ විපක්ෂ නායක සජිත් ප්‍රේමදාස මහතා එහිදී ගුණකථන සිදුකිරීමට නියමිතයි.
මේ අතර හිටපු මුදල් අමාත්‍ය රොනී ද මැල් මහතා පිළිබඳ ශෝක පණිවුඩයක් නිකුත් කරමින් ජනාධිපති රනිල් වික්‍රමසිංහ මහතා පෙන්වා දෙන්නේ 1977 වසරේ එක්සත් ජාතික පක්ෂය ආණ්ඩු බලය ලබාගන්නා අවස්ථාවේ අඩාලව පැවති ආර්ථික හා සාමාජීය සංවර්ධනය යළි කඩිනමින් ප්‍රකෘතිමත් කරලීම උදෙසා නව ආර්ථික සැලසුම සැකසීමේ වගකීම එවකට සිටි මුදල් අමාත්‍ය රොනීද මැල් මහතාට පැවරුණු බවයි.
ජේ ආර් ජයවර්ධන මහතාගේ මගපෙන්වීම මත රොනීද මැල් මහතා එම දුෂ්කර අභියෝගයට මුහුණදුන්නේ දහසක් විවේචන මධ්‍යයේ බවයි ජනාධිපති රනිල් වික්‍රමසිංහ මහතා සිය ශෝක පණිවුඩයෙන් පෙන්වා දුන්නේ.
මේ අතර එක්සත් ජාතික පක්ෂ සභාපති පාර්ලිමේන්තු මන්ත්‍රී වජිර අබේවර්ධන ද අභාවප්‍රාප්ත රොනීද මැල් මහතා සම්බන්ධයෙන් ශෝක පණිවුඩයක් නිකුත් කර තිබෙනවා.
අභාවප්‍රාප්ත රොනීද මැල් මහතා දකුණු පළාතට විශිෂ්ට සේවාවක් සිදුකර තිබෙනවා. රුහුණු විශ්වවිද්‍යාලය ආරම්භ කිරීමට ඔහු පුරෝගාමියෙක් ද වුණා.
එමෙන්ම නිල්වලා ව්‍යාපෘතිය ඇතුලු දකුණේ මාර්ග සංවර්ධනය වෙනුවෙන් දැවැන්ත ව්‍යාපෘති රැසක් හිටපු මුදල් අමාත්‍ය රොනීද මැල් මහතා විසින් සිදුකර තිබෙනවා.
මේ අතර හිටපු මුදල් අමාත්‍ය රොනී ද මැල් මහතාගේ අවසන් කටයුතු සිදුකරන අද දිනයේ දකුණු පළාත සඳහා ශෝක දිනයක් ලෙස ප්‍රකාශයට පත්කර තිබෙනවා.
ඒ, දකුණු පළාත් ආණ්ඩුකාර විලී ගමගේ විසින්.
ඒ අනුව දකුණු පළාත තුළ පිහිටි සියලුම රාජ්‍ය ආයතනවල අද දිනයේ ජාතික කොඩිය අඩකුඹු කර තබන ලෙසට ඉල්ලීමක් ද සිදුකර තිබෙනවා.
1977 වර්ෂයේදී දෙවිනුවර ආසනයෙන් පාර්ලිමේන්තුව සඳහා තේරී පත් වූ රොනී ද මැල් මහතා මුදල් අමාත්‍ය ධුරය හොබවමින් මෙරට වැඩිම වාර ගණනක් අයවැය වාර්තා ඉදිරිපත් කළ මුදල් ඇමති ලෙසට ඉතිහාසයට එක්වුණා.
 

</body>