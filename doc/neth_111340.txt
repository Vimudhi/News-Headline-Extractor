<title>රුසියාවට රැගෙන ගොස් ශ්‍රි ලාංකිකයින් බලහත්කාරයෙන් යුද්ධයට බඳවා ගන්නා ජාවාරමක තොරතුරු එළියට</title>
<time>2024-03-03</time>
<author></author>
<body>
නුගේගොඩ ප්‍රදේශයේ පිහිටි රැකියා නියෝජිත ආයතනයක් මගින් රුසියාවේ සහ එරට හමුදාවේ සිවිල් රැකියාලබා දෙන බව පවසා , රුසියාවට යොමු කළ ශ්‍රී ලාංකිකයන් 17 දෙනෙකු, එරට හමුදා සේවයට බදවා ගැනීමට තැත් කිරීමේ ප්‍රයත්නයක් වළක්වා ගෙන යළි පැමිණ තිබෙනවා.
එම පිරිස අද පස්වරුවේ  කටුනායක ගුවන් තොටුපොළ වෙත පැමිණි බවයි ගුවන් තොටුපළ නෙත් නිවුස් වාර්තාකරු පැවසුවේ. 
එලෙස පැමිණි පිරිස අතර ගම්පහ, මහනුවර, ගම්පොළ, රුවන්වැල්ල, ගාල්ල, මාතර, අකුරැස්ස යන ප්‍රදේශ වල පදිංචි පුද්ගලයින් පිරිසක් වන අතර එම පිරිස අතර හමුදා සේවයේ නිරත වී සිටි පුද්ගලයන් කිහිපදෙනෙකු ද සිටි බවයිගුවන් තොටුපළ නෙත් නිවුස් වාර්තාකරු පැවසුවේ.
අදාළ සිද්ධියෙන් බියට පත්ව සිටින එම පිරිස මෙම රුසියානු ගමන සඳහා එක් අයෙකු රුපියල් දහහත් ලක්ෂ පනස් දහසක පමණ  මුදලක් අදාළ රැකියා නියෝජිත ආයතනය වෙත ලබාදී තිබෙනවා.
අනතුරුව එම පිරිස පෙබරවාරි 09 වනදා කටුනායක ගුවන් තොටුපොළෙන් අබුඩාබි බලා පිටත්ව ගොස් එතැන් සිට වෙනත් ගුවන් යානයකින් රුසියාවේ සාන්ත පීටර්ස්බර්ග් නුවර දක්වා පැමිණ තිබුණා.
අනතුරුව සති 02 ක පමණ කාලයකින් අනතුරුව ඔවුන් රැකියාවට අවශ්‍ය බැංකු ගිණුම් කාඩ්පත්, ආදායම් බදු ලිපි ලේඛන වැනි ලියකියවිලි සකස් කර ගෙන කිලෝ මීටර් 2,500 ක පමණ දුරක් ගෙවා රුසියාවේ හමුදා කදවුරකට පැමිණ ඇති බවයි ශ්‍රී ලංකාවට පැමිණි පිරිස් මාධ්‍ය හමුවේ පවසා තිබුණේ.
එම කදවුරේ දී ඔවුන් යුධ අවි පුහුණුවක් ලබා දුන් බවත්, රෝග බෝවීම වැළැක්වීමට, අවට පරිසරයේ සීතල බලපෑම අවම කිරීමට සහ ඉක්මනින් තුවාල සුව වීමට එන්නත් තුනක් ද ලබා දුන් බවත් ඔවුන් පවසා තිබෙනවා.
ඒ කදවුර තුළ දීතවත් ශ්‍රී ලාංකිකයන් 50 දෙනෙකු පමණ  සිටි බවත්, සියලු දෙනා රැගෙනවිත් ඇත්තේ හමුදා සේවයට බදවා ගැනීමට බවත් එම ශ්‍රී ලාංකිකයින් පිරිස තමන්ට දැනුම් දුන් බවයි අද දින මෙරටට පැමිණි පිරිස පවසන්නේ. 
එමෙන්ම එම රුසියානු හමුදා කදවුර තුළ ඉන්දියා, පාකිස්තාන, නේපාල, ඝානාව මෙන්ම ඇමෙරිකානු රටවල කලු ජාතිකයන් මෙන්ම තවත් රටවල් කිහිපයකටම අයත්  ජාතිකයන් කැමැත්තෙන්ම එහි සේවය සඳහා පැමිණ සිටි බව ද ඔවුන් පවසනවා. 
එහිදී තමන්ට රුසියානු - යුක්‍රේන යුධ බිමේ ඉදිරි ආරක්ෂක වළල්ලට කිලෝ මීටර් 400 ක් පසු පසින් සිටින ශ්‍රී ලාංකික යුධ සෙබලෙකු එවා තිබූ හඩ පටයකට සවන් දීමට අවස්ථාව හිමිවූ බව ද එම ශ්‍රී ලාංකිකයින් පිරිස පවසනවා. යුධ බිමට යාමට පෙර සියලුම ඇදුම් පැළදුම් භාර ගෙන ගිනි තබා විනාශ කරන බවත්, ඒ වෙනුවට යුධ ඇදුම් ලබා දෙන බවත් කඳවුරේ සිටි ශ්‍රී ලාංකිකයන් ඔවුන්ට පවසා තිබෙනවා. 
කෙසේවෙතත් ඔවුන්ව අදාළ කදවුරට රැගෙන ආ රුසියානු ජාතික හමුදා නිලධාරීවරයාට, සාන්ත පිට්ස්බර්ග් නුවර සිට අපගේ ලියකියවිලි ඇතුළත් ලිපිගොනු රැගෙන ඒමට අතපසු වී තිබූ අවස්ථාව ප්‍රයෝජනයට ගනිමින් ඔවුන් යළිත් සාන්ත පීටර්ස්බර්ග් නුවර වෙත පැමිණ තිබෙනවා. 
අනතුරුව සානත් පීටර්ස්බර්ග් නුවර ගුවන් තොටුපොළෙන් අබුඩාබි බලා පැමිණි එම පිරිස එතැන් සිට තවත් ගුවන් යානයකින් කටුනායක ගුවන් තොටුපොළ වෙත පැමිණි බවයි ඔවුන් අනාවරණ කර ඇත්තේ. 

 

</body>